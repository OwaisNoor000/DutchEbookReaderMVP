Water voor ’t paard
van Sint-Nicolaas

“Moeder,’ zegt Jip. ‘Moet het paard geen water hebben?’

‘Het paard?’ vraagt moeder. ‘Welk paard?’

‘Het paard van Sinterklaas,’ zegt Jip. ‘Ik ga toch mijn
schoen zetten vanavond! Met een wortel. Maar als het
paard nou dorst heeft?’

‘Je mag best een teiltje water neerzetten,’ zegt moeder.
En dat doet Jip dan.

Maar als Janneke binnenkomt, zegt ze: “Waarvoor is
dat?’

‘Voor het paard,’ zegt Jip trots. Hij heeft het zelf
verzonnen, van dat teiltje water.

‘Daar heeft het paard niks an,’ zegt Janneke.

‘Wel waar,’ zegt Jip.

‘Niet,’ zegt Janneke. ‘Want het paard komt niet zelf
door de schoorsteen. Zegt moeder. Piet komt door de
schoorsteen. En die haalt de wortel weg. En het hooi. Uit
de schoen. Maar een teil water kan hij niet meenemen.’

‘En mijn moeder zegt dat het paard best water wil,’ zegt
Jip.

‘Nou,’ zegt Janneke. ‘Je moet het zelf maar weten, hoor.
Maar ik geloof er niks van.’

Jip is een beetje boos. Maar hij laat het teiltje lekker
staan.
